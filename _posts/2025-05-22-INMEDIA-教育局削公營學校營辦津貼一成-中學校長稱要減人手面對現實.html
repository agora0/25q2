---
layout: post
title: 教育局削公營學校營辦津貼一成 中學校長稱要減人手面對現實
date: 2025-05-22 04:32:20.000000000 +00:00
link: https://www.inmediahk.net/node/%E6%94%BF%E7%B6%93/%E6%95%99%E8%82%B2%E5%B1%80%E5%89%8A%E5%85%AC%E7%87%9F%E5%AD%B8%E6%A0%A1%E7%87%9F%E8%BE%A6%E6%B4%A5%E8%B2%BC%E4%B8%80%E6%88%90-%E4%B8%AD%E5%AD%B8%E6%A0%A1%E9%95%B7%E7%A8%B1%E8%A6%81%E6%B8%9B%E4%BA%BA%E6%89%8B%E9%9D%A2%E5%B0%8D%E7%8F%BE%E5%AF%A6
categories: inmedia
tags: blog
author: 獨媒報導
---

<img src="https://www.inmediahk.net/files/column_images/20250522jjkhjkhjkl.png" /><div class="field field-name-body field-type-text-with-summary field-label-hidden"><div class="field-items"><div class="field-item even"><p><font color="#e4692b">【獨媒報導】</font>政府面對千億財赤想方設法節流，教育局繼今年9月起取消2,500元學生津貼後，新學年擬再削減公營中小學的「擴大/營辦津貼」總津貼額10%。觀塘區學校聯會主席、聖公會何明華會督中學校長金偉明坦言對學校影響大，但未至於不能處理，校方很可能要減省不必要開支，例如裁減助教人手、將交流團費用轉嫁予家長，「人手要縮減，錢就係咁多，咁都要面對現實嘅。」</p>
<p>削資風聲源自周二（20），有報導指教育局副局長施俊輝會晤學界代表，在會上宣佈「為了優化和整合資源運用」，所有公營中小學的「擴大/營辦津貼」總津貼額將減10%，新學年所有分項津貼不會按消費物價指數調整，稱學校需根據校本及實際需要靈活運用津貼，並要運用盈餘應付不同開支。</p>
<p>觀塘區學校聯會主席、聖公會何明華會督中學校長金偉明今早接受商台《在晴朗的一天出發》訪問，坦言削減一成津貼對學校的影響大，形容「理論上係消化到，不過要啲時間處理」，「大家都諗緊有咩地方可以慳啲，有啲錢可能唔再用啦」。</p>
<p><img src="https://live.staticflickr.com/65535/54536969188_4f4e75dd07_b.jpg" /><br /><em>金偉明（聖公會何明華會督中學圖片）</em></p>
<p><strong>稱交流團費用轉嫁予家長</strong></p>
<p>被問到如何節流之餘，而不影響教學質素，金偉明承認「可能有啲嘢都係要轉嫁返俾家長」，稱學校電力、Wi-Fi、校務處職員薪金等經常性開支已「無得減」，只能從其他項目著手：「舉個例交流團可以去啲平啲嘅地方，或者津貼少啲，家長自己俾返多啲。」他又透露學校或要縮減人手：「人手係咪真係完全無得縮呢？可能TA (助教 Teaching Assistant）減啲囉，理論上應該處理到，但一定有啲艱難。」他補充指現時老師「付出多啲」仍可勉強應對削資，但如再進一步減資助就「好難講」。</p>
<p>對於裁員或影響學校士氣，金偉明稱：「人手要縮減，錢就係咁多，咁都要面對現實嘅。」不過他認為提升士氣有很多方法，職員支援只是其中一個方法，教師應看重教學目標，以及與學生相處，「呢啲成功感係緊要嘅」。</p>
<p><strong>倡分階段削資</strong></p>
<p>金偉明表示將於下周一（26日）出席局方舉辦的諮詢會，他擔憂局方明年或再削資，希望得悉教育局的長遠策略，「或者可唔可以將呢10%分階段扣呢？分幾年去做令到學校易啲處理。」他又強調「並非一毫子都唔減得」，局方可與學校磋商，但必須保障教學質素。至於教育局擬讓開4班或以上中一的中學，可申請下年度開5班或以上。金偉明稱較不受歡迎的學校必然有壓力，惟局方仍未正式詳細公佈加班方案、條件限制，例如校舍規模是否可以承受到5班。</p>
</div></div></div><div class="field field-name-taxonomy-vocabulary-20 field-type-taxonomy-term-reference field-label-above"><div class="field-label">版權:&nbsp;</div><div class="field-items"><div class="field-item even"><a href="https://www.inmediahk.net/taxonomy/term/5068">禁止衍生</a></div></div></div>
