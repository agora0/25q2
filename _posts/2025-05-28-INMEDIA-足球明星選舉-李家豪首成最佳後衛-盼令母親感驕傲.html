---
layout: post
title: "【足球明星選舉】李家豪首成最佳後衛 盼令母親感驕傲"
date: 2025-05-28 15:57:21.000000000 +00:00
link: https://www.inmediahk.net/node/%E9%AB%94%E8%82%B2/%E3%80%90%E8%B6%B3%E7%90%83%E6%98%8E%E6%98%9F%E9%81%B8%E8%88%89%E3%80%91%E6%9D%8E%E5%AE%B6%E8%B1%AA%E9%A6%96%E6%88%90%E6%9C%80%E4%BD%B3%E5%BE%8C%E8%A1%9B-%E7%9B%BC%E4%BB%A4%E6%AF%8D%E8%A6%AA%E6%84%9F%E9%A9%95%E5%82%B2
categories: inmedia
tags: blog
author: 獨媒報導
---

<img src="https://www.inmediahk.net/files/column_images/20250528hjhjbhjhkjhlee.png" /><div class="field field-name-body field-type-text-with-summary field-label-hidden"><div class="field-items"><div class="field-item even"><p><font color="#e4692b">【獨媒報導】</font>足總周三舉行香港足球明星選舉頒獎禮，奪得應屆港超聯冠軍的大埔，後衛李家豪、中場陳肇鈞同入選最佳十一人。今次獲獎對李家豪意義重大，他曾先後因捲入打假波案，及新冠疫情而一度離開球圈，最終憑着努力及堅持，首次成為入選最佳十一人的後衛。李家豪特別感謝母親：「曾經我令到你好失望，令到你唔知點樣去面對你嘅朋友、你嘅親戚，但今日我希望你個仔可以令你驕傲一次，多謝你媽咪。」</p>
<p>現年32歲的李家豪，2009/10年球季在深水埗出道，多年來先後效力橫濱FC（香港）、飛馬及大埔等球隊，並且為「堅家軍」成員之一。然而，李家豪的職業生涯不是一帆風順，在2016年10月捲入「打假波」案，與李威廉、郭建邦、鄭禮騫及陳柏衡被控串謀詐騙、提供及收受利益以操控3場預備組賽事，案件經審訊後，2018年4月在區域法院被裁定罪名不成立。</p>
<p><img src="https://live.staticflickr.com/65535/54551570199_f77499fb01_b.jpg" /></p>
<p><strong>李志堅：肯定就是李家豪！ </strong></p>
<p>在2018/19年球季，李家豪再次追隨李志堅，並替大埔首次贏得港超聯冠軍，惟在新冠疫情期間又無班落，踢了兩季甲組。在頒獎禮中，大埔主教練李志堅在台上緩緩讀出：「肯定就是李家豪。」李家豪稱從對方接過獎項，份外有意義，並在台上逐一感謝家人。</p>
<p>在頒獎台上，李家豪又勉勵「正在低谷的人」：「只要你唔好放棄，一直堅持，勇敢去追隨你想要嘅嘢，憑着呢份信念，憑着你好好嘅人去支持住，我諗任何人都可以走出呢個低谷，向上爬返上山頂，睇你哋身後嘅風景。」</p>
<p><img src="https://live.staticflickr.com/65535/54551568909_d469ebd150_b.jpg" /></p>
<p><strong>訪問期間眼睛通紅  李家豪：以前無諗過呢啲嘢會關我事</strong></p>
<p>在接受訪問時，李家豪稱一直以平常心看待，但在到場後感到很緊張，因為今季是職業生涯最好表現的一季，並入選了最後八強。他解釋，之所以準備講稿因為未能即興發言，而且想準備得好一點：「我好想好衷心咁，多謝真係想多謝嘅人。」</p>
<p>談到獲獎的感受，李家豪一度眼睛通紅，指職業生涯中多次曾離開球圈：「嗯，我諗大家都可能會知道。之後又COVID，又停咗無會落班，嗰一刻都想放棄足球⋯⋯懷疑會唔會放棄足球，因為都唔知之後會點。」在2022/23年球季重返大埔，李家豪都直成為球隊不可或缺的一員，他自言已年屆32歲首次獲獎：「以前無諗過呢啲嘢會關我事，好大感觸。」</p>
<p><img src="https://live.staticflickr.com/65535/54551354559_4762461a63_b.jpg" /></p>
<p><strong>從未幻想能獲獎 感謝恩師李志堅</strong></p>
<p>被問到因涉及「打假波」，期間暫停了一年多的職業足球生涯，李家豪指花了不少力氣才能爬過高山：「我由啱啱出道踢波，踢吓踢吓就知道自己唔係嗰種好叻嗰啲，會攞到呢啲獎，我攞到最佳十一人，我當我自己攞咗足球先生咁。」他又坦言，昔日從未幻想能獲得獎項，「以前唔敢諗，因為唔會覺得呢啲嘢係我」。</p>
<p>在面對低潮沒有放棄，李家豪指是「阿Sir掹咗我返嚟」，亦即是恩師李志堅：「始終第一次嗰陣時我仲未攞過聯賽冠軍，我同阿Sir講，我哋細細嗰班，試吓攞聯賽冠軍呀一班人。嗰陣時當刻我都好想，同佢哋做呢件事。」</p>
<p><img src="https://live.staticflickr.com/65535/54550299177_91e4fc3d06_b.jpg" /></p>
<p><strong>疫情期間無班落踢甲組   稱今次獲獎已無憾</strong></p>
<p>在2019/20年球季後，李家豪在約滿東方後未有班落，及後兩個球季都在甲組球隊東區渡過，這是第二度離開職業足球。李家豪表示，當時「完得好唔甘心」、「因為COVID無啦啦就完咗」：「我8歲開始踢波，無啦啦完咗我由細到大做緊緊嘢，我會覺得好唔忿氣。嗯，我覺得點都要返嚟好頭好尾，踢到我真係覺得我唔踢，而唔係被唔踢。」</p>
<p>李家豪認為今次獲獎已無憾：「攞埋第二次冠軍，攞埋呢個獎。嗯，我最緊要對我媽咪證明咗⋯⋯唔想講太多屋企人，會喊。」</p>
<p><img src="https://live.staticflickr.com/65535/54551717030_c51447a390_b.jpg" /></p>
<p><strong>罕談「堅家軍」 李家豪盼前隊友念舊日畫面</strong></p>
<p>當年的一班「堅家軍」，現時只有陳肇鈞、李家豪仍追隨李志堅。記者問到與前隊友的點滴，李家豪指黃威、李嘉耀梁冠聰及羅港威等人，仍在球場上馳騁：「我都覺得好開心，一唔一齊到喺阿Sir身邊，呢樣嘢就好難控制或者去講，起碼慶幸見到佢哋仲喺球場上，喺球場度見到大家就係好開心嘅事。」</p>
<p>同樣是「堅家軍」，方栢倫、馮慶燁等已離開職業足球，李家豪笑言要對他們說，「可能你哋估唔到我會攞呢個獎」：「嗯，就算離開咗球圈，見到我個阿Sir、Philip，我攞吓獎、冠軍，諗返起我哋細個一齊踢波，一齊喺酒店度玩到好搞笑嘅畫面，希望你哋回味一下，開心一下，人生好短，快樂嘅時候應該好好享受。」</p>
<p><img src="https://live.staticflickr.com/65535/54550514557_cf2defde2c_b.jpg" /></p>
<p><strong>季尾受傷感無助 惟形容已屬不幸中的萬幸</strong></p>
<p>去屆香港足球先生陳肇鈞，他在今季再次入選最佳十一人，並取得13個入球。他認為，自己今季已較上季做得更好，因為大埔成功贏得聯賽冠軍。他表示，自然今季為球隊貢獻了很多，並對來季可以踢亞冠二感到高興。</p>
<p>在季尾不幸受傷，陳肇鈞指站在場邊感到很無助，加上要缺席港隊的賽事，但認為已是不幸中的萬幸：「踢咗咁多年都係一個細嘅傷患仔，可能個幾月就好返，唔係話要開刀。」他再次對缺陣季尾賽事感到失望，「喺唔應該整親嘅月份度整親」。</p>
<p><img src="https://live.staticflickr.com/65535/54551391281_9bcc2c1809_b.jpg" /></p>
<p><strong>指每次獲獎都是一種肯定  陳肇鈞：李志堅係應該有人提及的人</strong></p>
<p>不過，陳肇鈞認為每次獲獎都是一種肯定，因為職業足球員生涯短暫，十分珍惜每一次機會：「上年攞開心，今年攞一樣咁開心，加埋有個聯賽冠軍就更開心。」</p>
<p>在台上獲獎後，陳肇鈞特別感謝李志堅，認為對方是「應該有人提及的人」，又指他們是最佳拍擋，「基本上可以話有佢有我」：「好坦白講，無佢嘅話，我乜嘢都唔係。上年返嚟大埔，同佢一齊拍住上行到今日，兩年之間攞到聯賽冠軍，我覺得已經係交代到足。」</p>
</div></div></div><div class="field field-name-taxonomy-vocabulary-20 field-type-taxonomy-term-reference field-label-above"><div class="field-label">版權:&nbsp;</div><div class="field-items"><div class="field-item even"><a href="https://www.inmediahk.net/taxonomy/term/5068">禁止衍生</a></div></div></div>
