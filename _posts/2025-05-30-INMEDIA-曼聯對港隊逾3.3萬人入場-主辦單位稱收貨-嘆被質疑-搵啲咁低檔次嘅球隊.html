---
layout: post
title: 曼聯對港隊逾3.3萬人入場 主辦單位稱收貨、嘆被質疑「搵啲咁低檔次嘅球隊」
date: 2025-05-30 15:58:58.000000000 +00:00
link: https://www.inmediahk.net/node/%E9%AB%94%E8%82%B2/%E6%9B%BC%E8%81%AF%E5%B0%8D%E6%B8%AF%E9%9A%8A%E9%80%BE33%E8%90%AC%E4%BA%BA%E5%85%A5%E5%A0%B4-%E4%B8%BB%E8%BE%A6%E5%96%AE%E4%BD%8D%E7%A8%B1%E6%94%B6%E8%B2%A8%E3%80%81%E5%98%86%E8%A2%AB%E8%B3%AA%E7%96%91%E3%80%8C%E6%90%B5%E5%95%B2%E5%92%81%E4%BD%8E%E6%AA%94%E6%AC%A1%E5%98%85%E7%90%83%E9%9A%8A%E3%80%8D
categories: inmedia
tags: blog
author: 獨媒報導
---

<img src="https://www.inmediahk.net/files/column_images/20250530hhjjnjhjbhjknjkmu.png" /><div class="field field-name-body field-type-text-with-summary field-label-hidden"><div class="field-items"><div class="field-item even"><p><font color="#e4692b">【獨媒報導】</font>英超球會曼聯訪港與港隊進行表演賽，雖然「紅魔鬼」今季英超成績欠佳，仍成功吸引33,098人入場。主辦單位國際文娛管理有限公司主席金偉明表示，對入場數字收貨，承認球隊成績欠佳對銷情有一定影響：「我哋一開始做呢，個個都話有無搞錯呀，搵曼聯嚟⋯⋯搵啲咁低檔次嘅球隊。我舊年傾嗰陣時，都唔會知佢今年成績咁樣，大家都唔想。」</p>
<p><img src="https://live.staticflickr.com/65535/54556093729_790b493bed_b.jpg" /></p>
<p><strong>金偉明稱整體感滿意 曼聯部分球員受傷仍來港</strong></p>
<p>在比賽後，金偉明被問到是否滿意今場賽事的入數數字，他指作為主辦單位，「梗係希望4萬人坐滿」：「呢隊曼聯⋯⋯可能差少少，就因為佢哋今季個表現差啲，最後都差幾千。」</p>
<p><img src="https://live.staticflickr.com/65535/54556214620_18b3a7a583_b.jpg" /></p>
<p>不過，金偉明對整體仍感到滿意，包括賽果、球隊大部分主力球員來港，並透露去年已開始商討舉辦賽事：「我舊年傾嗰陣時，當然唔知道今年成績咁樣，呢啲嘢無得咩預計。正如佢有啲受傷嘅，平時一支球隊帶25人，佢今次帶咗成30個嚟。」他又補充提到，曼聯部分球員受傷仍然來港，「我覺得係OK嘅」。</p>
<p><img src="https://live.staticflickr.com/65535/54555871661_d1652f48c7_b.jpg" /></p>
<p><strong>原欲安排7月訪港  重申球員煞科戰後沒回家便到亞洲</strong></p>
<p>至於門票收入，金偉明表示「未知」賺或蝕，目前只獲悉逾3.3萬人入場。有記者問金偉明會否希望曼聯「留耐啲」，他透露原欲安排曼聯在今年7月訪港：「佢哋突然間話要去美國，就唔嚟啦。我就話喂唔得、有無搞錯，傾好晒你話唔得，跟住我話，踢完5月賽季完啦，咪傾咗呢段時間。」</p>
<p>他重申，曼聯在英超煞科戰與維拉交手後，一眾球員沒有回家便到亞洲，加上整個團隊逾百人：「佢哋即刻去機場，所以都算係咁啦，佢哋成隊咁出嚟。」</p>
<p><img src="https://live.staticflickr.com/65535/54556218320_3a58f9e9f3_b.jpg" /></p>
<p><strong>為曼聯球員護航  認為在港表現較馬來西亞好</strong></p>
<p>曼聯過去歷年曾多次訪港，並且是深受港人歡迎的歐洲球會之一。金偉明認為，「運動員落得場都唔會想輸」：「只不過足球係11人嘅賽事，跟得唔好，有啲問題發生，繼續沉落去。」</p>
<p>金偉明不忘為曼聯球員護航，指球隊今季在英超成績欠佳僅排第15，並失落歐霸盃冠軍，球員在抵達馬來西亞後心情自然很差，更要面對時差、不適應飲食、睡眠欠佳及天氣濕熱等：「（香港）呢場波，我嘅睇法就踢得好過嗰邊（馬來西亞），肯定㗎啦，佢哋跑得快過嗰邊。」</p>
<p>記者追問會否邀請成績較穩定的球隊來港，金偉明就稱「你唔知㗎」，指多年前曾邀請車路士來港在小西灣運動場比賽，「藍戰士」來港前夕贏得足總盃冠軍：「呢啲嘢你唔知㗎嘛，佢輸咗又影響你票房。」他再三重申，曼聯在港擁有很多球迷，加上要兼顧內地、東南亞市場。</p>
<p><img src="https://live.staticflickr.com/65535/54555029552_5d0ec5e825_b.jpg" /></p>
<p><strong>研究門票手續費  預告來年賀歲盃或再邀名宿訪港</strong></p>
<p>談到今場賽事每張門票手續費達100元，金偉明指該項費用是票務公司的收入，「票務公司都要搵錢嘅」，稱已聆聽球迷意見並再作研究。他認為，「今時今日搞波真係要俾心機搞」：「唔係求求其其叫咗曼聯嚟，就抌低佢。」</p>
<p>國際文娛管理有限公司曾多次舉辦不同足球賽事，記者問到是否已計劃主辦來年賀歲盃，金偉明稱「已經諗」，目前仍在研究賽制、形式：「多數對名宿㗎啦。」他強調，個人希望邀請「跑得」的名宿球員來港：「所以應該都係好睇嘅。」</p>
</div></div></div>
